Посол Сполучених Штатів в Росії Джон Салліван сьогодні відлетів до Вашингтону. Саллівана, по суті, змусили виїхати з російської столиці. Таку «пропозицію» зробив йому помічник президента Росії Юрій Ушаков після того, як були запроваджені нові американські санкції і вислані з США російські дипломати, які займалися шпигунством. Російського посла у Вашингтоні немає вже кілька тижнів - Москва відкликала Анатолія Антонова після того, як президент США Джозеф Байден погодився із точним визначенням Володимира Путіна як «вбивці».
Одночасно Росія намагається паралізувати роботу американських дипломатичних представництв. МЗС Росії приступив до оформлення рішення про заборону дипмісіям США наймати на роботу громадян Росії і, між іншим, інших країн теж. Якщо враховувати, що американські дипломатичні представництва, як правило, наймають технічних співробітників на місці, це стане серйозною проблемою. При цьому Росія відмовляє у візах не тільки співробітникам посольств, але і технічному персоналу, який міг би приїхати з США. Так що посольство США у Москві, ймовірно, буде поставлено в ситуацію 1986 року. Тоді технічний персонал теж був відкликаний, а посол Артур Хартман сам сів за кермо службового автомобіля.
Якщо американське посольство тільки готується до паралічу - і при цьому власних співробітників у нього ще чимало - так посольство Чехії практично є паралізованим після того, як Москва вислала 20 чеських дипломатів у відповідь на рішення Праги про висилку 18 росіян, які займалися в посольстві Росії шпигунською і диверсійною діяльністю. У посольстві Чехії залишилося всього 5 співробітників і міністр закордонних справ цієї країни Якуб Кульганек поставив Москві ультиматум: або висланих дипломатів буде повернуто, або Прага вишле ще одну групу росіян, щоб у російському посольстві залишилося стільки ж, скільки і в чеському. Зрозуміло, Кремль ультиматум Кульганека негайно відкинув. А це означає, що справа йде до закриття посольств у Москві і в Празі. Що, в принципі, в інтересах Чехії. Оскільки в російському посольстві був куди більший дипломатичний персонал, ніж у чеському, на новому етапі дипломатів можна буде набирати за принципом паритету.
Згадаймо, що російські дипломати за шпигунство були вислані також із Польщі. Ну і на цьому тлі затримання українського дипломата у Санкт-Петербурзі, його подальша висилка і висилка російського дипломата з Києва виглядають, звичайно ж, дуже скромною участю України у цій «війні посольств» - якщо тільки не пам'ятати про озброєну до зубів орду біля наших кордонів . Але, у будь-якому випадку, ми повинні розуміти, що така конфронтація на рівні дипломатичних представництв - точний індикатор початку нової «холодної війни», яка буде супроводжуватися «гарячими» інцидентами.
І ця війна тільки починається.
Перший заступник глави адміністрації президента Росії Дмитро Козак назвав українське керівництво «дітьми з сірниками». Саме так чиновник, який курує український напрямок у адміністрації Путіна, прокоментував поїздку президента Володимира Зеленського на Донбас. При цьому Козак підкреслив, що у Кремлі просто не знають, чого від цих «дітей з сірниками» очікувати.
Ця оцінка здібностей українського президента і його оточення пояснює ту нахабність, з якою останнім часом діють в Кремлі. Володимир Путін і його оточення просто не сприймають всерйоз ані Володимира Зеленського, ані співробітників українського президента. З одного боку, вони впевнені в непередбачуваності самого Зеленського і тих, хто його оточує - звідси і визначення «дітей з сірниками». З іншого боку, як не крути, а це все-таки «діти». А що діти можуть протиставити дорослим, окрім гучного плачу?
Кремль у його прагненні знищити Україну зупиняє не українське керівництво, а реакція на цей дитячий плач. Путін уважно спостерігає за тим, як на заяви України про небувалу концентрацію російських військ на кордоні реагують у Вашингтоні та європейських столицях, яку допомогу там готові надати в разі російського нападу на нашу країну. Російська розвідка аналізує настрої в українському суспільстві і намагається зрозуміти, як багато людей будуть готові знову захищати країну на новому етапі агресії. Тобто діти дітьми, а Путіна цікавить реакція дорослих.
Але сам по собі Зеленський не може ані зупинити Путіна, ані з ним домовитися. Російський президент уже зрозумів, що не може ані обдурити, ані налякати українського колегу. Не може не тому, що Зеленського не можна обдурити або налякати, а тому що дії українського президента є хаотичними і непередбачуваними з точки зору чекістської логіки.
З одного боку, в цьому є свій позитивний ефект. Нікому вже не вдасться «домовитися посередині», відсутня небезпека капітуляції країни, що існувала після президентських виборів 2019 року. З іншого боку, важко уявити собі, на які ще авантюри буде готовий сам Путін, якщо вважає, що йому протистоятимуть всього лише «діти з сірниками».
Український віце-прем'єр Олексій Резніков заявив, що українська делегація у ТКГ після закінчення карантину не повернеться до Мінська через ворожу риторику білоруської влади.
У цьому є очевидна логіка. Коли у 2014 році вибирали майданчик для переговорів, необхідною була країна, до якої могли б без проблем приїжджати представники ворогуючих сторін. Білорусь, незважаючи на обмеженість свого суверенітету і союзницькі відносини з Росією, підходила завдяки хорошим відносинам з Україною. Хоча і у тій ситуації у мене, наприклад, немає сумнівів, що за українськими делегатами велося постійне спостереження, їх розмови записувалися, контакти відстежувалися. І для цього навіть не потрібно було агентів білоруського КДБ. Російські спецслужби відчувають себе в Білорусі як удома.
Однак тоді білоруський президент Олександр Лукашенко не переставав говорити про дружні стосунки з Україною. А тепер перестав. І ми розуміємо чому - після масових протестів білорусів проти фальсифікації підсумків президентських виборів і авторитаризму тупої влади єдиною опорою білоруського режиму - крім власних силовиків - залишився Кремль. З правителя, що паразитує на російській економіці, Лукашенко перетворився на васала Кремля. Ну і, окрім того, посилилася його власна ненависть до України - країни, у якій був Майдан і громадянам якої вдалося відправити свого Лукашенка до Ростова. А білоруському диктатору не хочеться до Ростова, йому потрібно і далі грабувати Білорусь. І якщо за це потрібно лягти під Путіна - проблем немає. Ляже, куди скажуть.
Саме тому для нас тепер їздити до Мінська - це означає втратити почуття власної гідності.
Протягом всього минулого тижня українська влада привертала увагу своїх союзників до концентрації російських військ на українських кордонах, просила про підтримку і тиск на агресора. Ці заяви були зустрінуті з розумінням. Президент Сполучених Штатів телефонував президенту України після безпрецедентної серії розмов між високопоставленими українськими та американськими чиновниками. Вже сьогодні стало відомо про те, що міністр закордонних справ України запрошений до спілкування з міністрами закордонних справ країн Євросоюзу. З'явилася інформація про можливі тристоронні переговори лідерів Франції, Німеччини та України.
Все це свідчить про те, що нашу стурбованість сприйняли всерйоз. Про те, що і на Заході вважають, що нове військове вторгнення Росії в Україну - а значить, нова втрата територій, нові людські жертви, нові тисячі біженців - аж ніяк не є виключеними.
І в цій ситуації український президент відправляється до Катару. Справа навіть не в тому, куди саме. Справа в тому, що залишає країну.
Зазвичай в ситуації небезпеки, яка загрожує їх державам і може призвести до війни і жертв, глави держав переривають офіційні візити або відпустки і повертаються додому. Переривають, а не починають!
Про що свідчить така поведінка Зеленського з точки зору західної дипломатії і громадської думки? Про те, що ніякої реальної небезпеки немає. Що все це була українська вигадка, а російські чиновники, які стверджували, що маневри їхніх збройних сил нікому не загрожують, говорили правду. І це те, що вже сьогодні будуть говорити російські дипломати своїм співрозмовникам у всіх країнах світу: якщо українці дійсно вважали б, що на них нападуть, хіба президент України, як ні в чому не бувало, відправився б з візитом? Звичайно, ні! Київ вас обманює, тому що не хоче виконувати Мінські угоди. Тому що у Зеленського та його покровителів-олігархів свої особисті рахунки з Медведчуком. Тому що Зеленському дуже потрібно було, щоб йому подзвонив Байден - ось вони і використовували цю уявну загрозу і домоглися свого. Вони просто вас, американців, розвели як лохів заради самозамилування свого президента. Отакої!
І що на це скажуть західні співрозмовники російських дипломатів? Російські війська біля кордонів України? У кордонів. Президент України в Катарі? У Катарі. Загроза є? Є сумніви.
Це і є приголомшливий і непоправний провал української політики і дипломатії після очевидних успіхів останніх тижнів. Обиватель, прихильник Зеленського - як і сам Зеленський - навіть не зрозуміє, який це провал. Тому що ані сам Зеленський, ані його помічники, ані його прихильники взагалі нічого не розуміють у реальному житті. Опонент Зеленського вирішить, що президент відправився до Катару не дарма - а на таємні переговори із  російськими можновладцями.
А насправді все просто. Зеленський відправився до Катару просто тому, що відправився до Катару. Просто тому, що йому так захотілося. Просто тому, що ані сам Зеленський, ані його помічники, ані його прихильники не відчувають ніякої відповідальності за нашу країну. Катар - так Катар, чому б і ні?
І це зовсім не означає, що російська загроза зникла. Це означає, що тепер нам просто не будуть особливо довіряти, коли ми будемо про неї говорити. І росіяни можуть відчувати себе набагато більш впевнено - і біля наших кордонів, і на нашій землі.
Не можна голосно кричати «вовки» і демонструвати, що сам ти цих вовків не помічаєш.